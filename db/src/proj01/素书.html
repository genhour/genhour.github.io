<!DOCTYPE html>
<html>
<head> 
<meta charset="utf-8"> 
<title>素书</title> 
<link rel="stylesheet" href="../proj_css.css" >
</head>
<body>
<div align="center" style="width:500px">
<div  align="center"   style="background-color:#8600FF;"><h2>素书</h2></div>
<div  align="center"   style="background-color:#FFA500;"> <h1  style="margin-bottom:0;">HELLO WELCOME TO HERE</h1> </div>
<!--div style="background-color:#FFD700;height:20px;width:100px;float:left;" --> <!--/div -->
<div  align="center"  style="background-color:#9AFF02;clear:both;text-align:center;"> 原文@genhour.com </div>
<div align="left" >

<div  align="center"  style="background-color:#007979;clear:both;text-align:center;"> 素书·原始@genhour.com </div>
<p>　　夫道、德、仁、义、礼五者，一体也。</p>
<p>　　道者，人之所蹈，使万物不知其所由。</p>
<p>　　德者，人之所得，使万物各得其所欲。</p>
<p>　　仁者，人之所亲，有慈慧恻隐之心，以遂其生存。(生存 一作：生成)</p>
<p>　　义者，人之所宜，赏善罚恶，以立功立事。</p>
<p>　　礼者，人之所履，夙兴夜寐，以成人伦之序。</p>
<p>　　夫欲为人之本，不可无一焉。</p>
<p>　　贤人君子，明于盛衰之道，通乎成败之数，审乎治乱之势，达乎去就之理。故潜居抱道以待其时。</p>
<p>　　若时至而行，则能极人臣之位；</p>
<p>　　得机而动，则能成绝代之功。如其不遇，没身而已。</p>
<p>　　是以其道足高，而名重于后代。</p>
   
<div  align="center"  style="background-color:#007979;clear:both;text-align:center;"> 素书·正道@genhour.com </div>
<p>　　德足以怀远，信足以一异，义足以得众，才足以鉴古，明足以照下，此人之俊也。</p>
<p>　　行足以为仪表，智足以决嫌疑，信可以使守约，廉可以使分财，此人之豪也。</p>
<p>　　守职而不废，处义而不回，见嫌而不苟免，见利而不苟得，此人之杰也。</p>
   
<div  align="center"  style="background-color:#007979;clear:both;text-align:center;"> 素书·求人之志@genhour.com </div>  
<p>　　绝嗜禁欲，所以除累。抑非损恶，所以禳过。贬酒阙色，所以无污。</p>
<p>　　避嫌远疑，所以不误。博学切问，所以广知。高行微言，所以修身。</p>
<p>　　恭俭谦约，所以自守。深计远虑，所以不穷。亲仁友直，所以扶颠。</p>
<p>　　近恕笃行，所以接人。任材使能，所以济物。殚恶斥谗，所以止乱。（殚恶 一作：瘅恶）</p>
<p>　　推古验今，所以不惑。先揆后度，所以应卒。设变致权，所以解结。</p>
<p>　　括囊顺会，所以无咎。橛橛梗梗，所以立功。孜孜淑淑，所以保终。</p>
   
<div  align="center"  style="background-color:#007979;clear:both;text-align:center;"> 素书·本德宗道@genhour.com </div>
<p>　　夫志心笃行之术。</p>
<p>　　长莫长于博谋，安莫安于忍辱，先莫先于修德，乐莫乐于好善，</p>
<p>　　神莫神于至诚，明莫明于体物，吉莫吉于知足，苦莫苦于多愿，</p>
<p>　　悲莫悲于精散，病莫病于无常，短莫短于苟得，幽莫幽于贪鄙，</p>
<p>　　孤莫孤于自恃，危莫危于任疑，败莫败于多私。</p>
   
<div  align="center"  style="background-color:#007979;clear:both;text-align:center;"> 素书·道义@genhour.com </div>
<p>　　以明示下者暗，有过不知者蔽，迷而不返者惑，</p>
<p>　　以言取怨者祸，令与心乖者废，后令缪前者毁，</p>
<p>　　怒而无威者犯，好众辱人者殃，戮辱所任者危，</p>
<p>　　慢其所敬者凶，貌合心离者孤，亲谗远忠者亡，</p>
<p>　　近色远贤者昏，女谒公行者乱，私人以官者浮，</p>
<p>　　凌下取胜者侵，名不胜实者耗。</p>
<p>　　略己而责人者不治，自厚而薄人者弃废。</p>
<p>　　以过弃功者损，群下外异者沦，既用不任者疏，</p>
<p>　　行赏吝色者沮，多许少与者怨，既迎而拒者乖。</p>
<p>　　薄施厚望者不报，贵而忘贱者不久。</p>
<p>　　念旧恶而弃新功者凶 ，用人不得正者殆，强用人者不畜，</p>
<p>　　为人择官者乱，失其所强者弱，决策于不仁者险，</p>
<p>　　阴计外泄者败，厚敛薄施者凋。</p>
<p>　　战士贫，游士富者衰；货赂公行者昧；</p>
<p>　　闻善忽略，记过不忘者暴；所任不可信，所信不可任者浊。</p>
<p>　　牧人以德者集，绳人以刑者散。</p>
<p>　　小功不赏，则大功不立；小怨不赦，则大怨必生。</p>
<p>　　赏不服人，罚不甘心者叛。赏及无功，罚及无罪者酷。</p>
<p>　　听谗而美，闻谏而仇者亡。能有其有者安，贪人之有者残。</p>
   
<div  align="center"  style="background-color:#007979;clear:both;text-align:center;"> 素书·安礼@genhour.com </div>
<p>　　怨在不舍小过，患在不预定谋。福在积善，祸在积恶。</p>
<p>　　饥在贱农，寒在堕织。安在得人，危在失士。</p>
<p>　　富在迎来，贫在弃时。上无常操，下多疑心。</p>
<p>　　轻上生罪，侮下无亲。近臣不重，远臣轻之。</p>
<p>　　自疑不信人，自信不疑人。枉士无正友，曲上无直下。</p>
<p>　　危国无贤人，乱政无善人。爱人深者求贤急，乐得贤者养人厚。</p>
<p>　　国将霸者士皆归，邦将亡者贤先避。</p>
<p>　　地薄者大物不产，水浅者大鱼不游，树秃者大禽不栖，林疏者大兽不居。</p>
<p>　　山峭者崩，泽满者溢。弃玉取石者盲，羊质虎皮者柔。</p>
<p>　　衣不举领者倒，走不视地者颠。柱弱者屋坏，辅弱者国倾。</p>
<p>　　足寒伤心，人怨伤国。山将崩者下先隳，国将衰者人先弊。</p>
<p>　　根枯枝朽，人困国残。与覆车同轨者倾，与亡国同事者灭。</p>
<p>　　见已生者慎将生，恶其迹者须避之。畏危者安，畏亡者存。</p>
<p>　　夫人之所行，有道则吉，无道则凶。吉者，百福所归；凶者，百祸所攻。</p>
<p>　　非其神圣，自然所钟。务善策者无恶事，无远虑者有近忧。</p>
<p>　　同志相得，同仁相忧，同恶相党，同爱相求，同美相妒，同智相谋，</p>
<p>　　同贵相害，同利相忌，同声相应，同气相感，同类相依，同义相亲，</p>
<p>　　同难相济，同道相成，同艺相规，同巧相胜：此乃数之所得，不可与理违。</p>
<p>　　释己而教人者逆，正己而化人者顺。</p>
<p>　　逆者难从，顺者易行，难从则乱，易行则理。</p>
<p>　　如此理身、理国、理家，可也！</p>
   
   
   
<p class="one1" ><a href="/index.html" target="_blank" >首页</a></p>
   
<div  align="center" id="footer" style="background-color:#AE57A4;clear:both;text-align:center;"> 版权 © GENHOUR.com </div>
</div>
<p style="font-size:48px">
&#128512; &#128516; &#128525; &#128151;
</p> 
  
</body>
</html>
